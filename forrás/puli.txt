Puli
Története
Tulajdonképpen senki sem tudja, mikor került a puli a pásztorok mellé, és bizony azt sem lehet pontosan kideríteni, honnan származik. Mindenesetre egy 1700-as évekből ránk maradt rajz és írásos emlék arról tanúskodik, hogy a magyarok ősi terelő kutyája lompos szőrű és kis termetű eb volt. Ez az állat minden bizonnyal a puli lehetett. Nevével azonban csak jóval később találkozunk. Akkortájt a legváltozatosabb színekben "pompázott", ami arra utal, hogy a régebbi időkben a pásztorok a puli küllemével nem sokat törődtek, viszont annál inkább többet adtak tulajdonságaikra, vérmérsékletére, munkakészségére, alkalmazkodóképességére, kitűnő terelőtulajdonságaira, igénytelenségére. Ez a szemlélet - úgy tűnik - mind a mai napig érződik a fajtán. Az 1900-as években "újra felfedezték" a pulit, mégpedig sajátos módon éppen akkor, amikor a pásztorok mellett megszűnik mindennapos munkája. Lelkes tenyésztők karolják fel a fajtát, és olyan kiváló szakemberek irányítják a tenyésztését, mint Lendl Adolf és Raitsits Emil. Első ténykedésük, hogy a pumit és a pulit kettéválasztják, ami a pulinál már akkor majdnem teljesen sikerült. Később nemcsak a falvakban, hanem a városi lakásokban is megjelent, sőt külföldön is divatba jött. Sokat vitáztak egyébként akkoriban a fajta színéről és nagyságáról, ám végül kialakultak a mai színárnyalatok és a végleges standard által előírt normák.
Megjelenése
Színe: fekete, fehér, fakó és a szürke különböző árnyalatai. Arányos testű, közepes nagyságú, mozgékony pásztorkutya. Ékessége a különleges szőrtakarója, amely lehet: szalagos, zsinóros jellegű, nemezes, gubancos, nyílt, sima, selymes. Dús szőrzettel borított gömbölyű feje alig különül el testétől, mert nyaka a hosszú szőrzet miatt szinte nem is érzékelhető. Arcorri része rövidebb, mint az agykoponyai része, orrháta egyenes, orrtükre viszonylag nagy, fekete. Állkapcsa fejlett, fogazata erőteljes, metszőfogai ollósan záródnak. Szeme sötétbarna, értelmes tekintetű. Füle széles, lekerekedő, lelógó, szinte észre sem vehető. Háta egyenes, feszes, középhosszú. Ágyéka rövid, egyenes, rendkívül feszes. Farka az ágyéktájékra visszakunkorodik; hosszú szőrzet borítja, ezért szinte beleolvad a far szőrzetébe. Mellkasa hosszú és mély. Hasa enyhén felhúzott. Mellső végtagjai szikár izomzatúak, egyenesek, párhuzamosak. A hátulsó végtagok is jó izomzatúak. A csánk szikár. Mancsa erős, kerekded, karmai feketék vagy palaszürkék.
Jelleme
Energikus, mozgékony, nagyon élénk, sohasem lusta. Hihetetlenül tanulékony. Legendás terelőtulajdonságairól köteteket lehetne írni. Páratlan intelligenciáját a magyar klasszikus remekírók sok-sok novellában megörökítették. Bátor, rettenthetetlen, szinte semmitől se fél. Nem túlzottan ugatós, kiegyensúlyozott idegrenderű. A puli értelmes, eleven, karakteres kutya. Kiváló házőrző, amely habozás nélkül megvédi családját és otthonát. A családhoz igen hűséges, de a természetében mindig megmarad némi független vonás. Szeret a szabadban lenni, bármilyen legyen is az idő. Az idegenekkel szemben eleinte tartózkodóan viselkedik, és később sem kedvel meg mindenkit.
Társas viselkedése
A puli általában jól megfér a többi kutyával, s a más háziállatokkal való kapcsolata is csak ritkán okoz gondokat. Rendszerint jól kijön a gyerekekkel is. Hajlamos arra, hogy különösen szoros kapcsolatot alakítson ki a család valamelyik tagjával, aki attól kezdve számíthat a kutya figyelmére és fokozott szeretetére.
Szőrzetápolási igénye
A pulikölykök rövid, bodros szőrrel jönnek a világra, amely csak egyéves korukban kezd nemezesedni. A puha aljszőrzet szálai összeakadnak a durvább tapintású, hosszabb fedőszőrzettel, és ez megindítja a nemezesedés folyamatát. A nagy összenemezesedett "szőrlapokat" kézzel kell egyenlő vastagságú zsinórokra szétválasztani. A felnőtt puli már csak elhanyagolható mennyiségű szőrt hullat, és egyéves kora után sem kefélni, sem fésülni nem kell. E szőrzet fő hátránya az, hogy könnyen beleakadhatnak az ágak, levelek stb. Ezt a fajtát csak akkor szabad megfürdetni, ha az feltétlenül szükségessé válik, és akkor is legfeljebb nyáron, ugyanis a sűrű szőrzet néha csak napok alatt szárad meg teljesen. A száj körüli szőrt valamivel gyakrabban érdemes mosni - és ugyanez érvényes az ágyék és a hasalj szőrére is. A teljes zsinóros szőrzet általában csak a kutya hároméves korára alakul ki, de még egy további évig is eltarthat, mire a zsinórok mindenütt egyforma hosszúvá válnak. Időnként ellenőrizni kell a kutya szemeit és hallójáratait is. Nyírni nem szabad, mert bizony az is előfordulhat, hogy - mindmáig ismeretlen okból - a lenyírt szőrzet többet nem nő vissza.
Tanítása
A puli elég érteles ahhoz, hogy gyorsan megértse a gazdájától kapott parancsokat, de az már a nevelés során alkalmazott megközelítéstől függ, hogy engedelmeskedik-e azoknak. Ha újra meg újra ugyanazt a parancsot hallja tőlünk, az felerősíti természete független - és olykor makacs - oldalát. Célszerű a foglalkozásokat némi hancúrozással és labdázással vegyíteni, hogy a kutya számára tartósan élvezetesek maradjanak. Ha a gazdája jól reagál e fajta viselkedésére, és főként a helyes viselkedés jutalmazásával neveli kutyáját, akkor rövid idő alatt szinte bármire meg tudja tanítani. A puli - főként, ha kan - elég domináns viselkedésű lehet, ezért a nevelése és tartása során igen következetesnek kell lenni, de ennél is fontosabb a szeretet. Félénk természete miatt tanácsos a kutyát kölyökkorában a lehető legtöbb emberrel összeismertetni, mivel így megelőzhető, hogy idegenekkel szembeni bizalmatlansága eltúlzottá váljon.
Mozgásigénye
A puli mozgásigénye átlagos, de ahhoz is jól alkalmazkodik, ha néha a megszokottnál rövidebb ideig tart a séta. Ezt a kutyát kegyetlenség unalmas életre kárhoztatni - akkor érzi igazán jól magát, ha kedvére hancúrozhat és játszhat. Ezt - részben a különleges szőrzet miatt - már nézni is nagy élmény. Általában szeret labdázni és apportírozni is. A lakásban tartott puli ellen csupán két dolog szól: az egyik elevensége és rendkívüli mozgásigénye, a másik pedig az a körülmény, hogy szőrzete miatt gondos ápolást igényel.
Alkalmazásai
A magyar pásztorkutyák közül vitathatatlanul a puli a legnépszerűbb. Ha rendkívüli sokoldalúságára, alkalmazkodó képességére, gazdája iránti ragaszkodására, hűségére, igénytelenségére és tanulékonyságára gondolunk, ez a népszerűség teljesen megérdemelt. Érdekes jelenség, hogy a juhászok/pásztorok inkább a mudit, a pumit és más, fajta nélküli korcs kutyákat használnak terelésre, nyájőrzésre. A puli tehát - legalábbis ami a használatát illeti - szinte "forradalmi" átalakuláson ment át; beköltözött a városi lakásokba, kertes a városi lakásokba, kertes házakba, a villanegyedekbe. Kedvenc lett ebből a nagyszerű pásztorkutyából. Külföldön is fogalom a puli. Mint ősi magyar fajtát, a világ szinte minden részén meghonosították. Magyar pásztorkutyaklubok - és ezen belül Puli Klubok alakulnak és működnek eredményesen Egyiptomtól Kanadáig, Svédországtól Japánig. Megfelelő gazda mellett a puli igen jó eredményeket érhet el egyes kutyás sportokban, például az ügyességi próbákon vagy a labdázásban (flyball).